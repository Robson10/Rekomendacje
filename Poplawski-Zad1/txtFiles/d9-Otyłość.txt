http://www.medonet.pl/choroby-od-a-do-z/inne-choroby,otylosc,artykul,1577362.html
Spędzasz swój wolny czas głównie przed telewizorem lub komputerem podjadając małe co nieco? Lubisz wieczorem otworzyć lodówkę i „odciążyć” ją z zalegającego na półkach ciężaru? Uważaj! Podczas gdy Ty raczysz pysznościami swoje kubki smakowe, Twój organizm dostaje ciężką lekcję życia. Dlaczego? Bo jesteś na doskonałej drodze do otyłości.
5
INNE CHOROBY
23.08.2017
Bulimia
05.10.2015
Nadpłytkowość samoistna
05.10.2015
Nadpłytkowość wtórna
OD PRZYBYTKU GŁOWA NIE BOLI? A JEDNAK…

Każdy organizm potrzebuje tkanki tłuszczowej. Stanowi ona nie tylko zapasowe źródło energii i warstwę izolacyjną przed zimnem. Tkanka tłuszczowa  jest niezbędna również do utrzymania prawidłowego poziomu hormonów (u kobiet część estrogenów powstaje właśnie w tkance tłuszczowej) oraz do funkcjonowania układu odpornościowego. Jeśli jednak jest jej zbyt dużo staje się bombą tykającą wewnątrz naszego organizmu.

W ostatnich latach towarzystwa medyczne podejmują szereg działań ‘otyłościofobicznych’. Lekarze biją na alarm: liczba otyłych osób rośnie lawinowo! Wg Światowej Organizacji Zdrowia (WHO) problem z nadmiarem kilogramów ma ok. 1 miliard ludzi. W tym 300 mln osób cierpi na otyłość. Księga Rekordów Guinessa podaje, że najbardziej otyłym człowiekiem na świecie był Amerykanin John Brower Minoch (1941 – 1983), który ważył, bagatela, ok. 630 kg (przy wzroście 185 cm).

KTO NARAŻONY JEST NA OTYŁOŚĆ?

Często słyszy się, że otyłość przybiera rozmiary epidemii. Dlaczego? Obecnie problem otyłości dotyczy coraz młodszych osób. Kiedyś była to bolączka wyłącznie osób dorosłych, teraz coraz częściej dotyka również dzieci. W związku z tym u maluchów pojawiają się takie problemy zdrowotne jak nadciśnienie tętnicze, wysoki poziom cholesterolu, cukrzyca typu 2. Złe nawyki wyniesione z okresu dzieciństwa utrwalamy w swoim dorosłym życiu. Jeśli więc do grupy osób, które zbędne kilogramy gromadzą dopiero w swoim dorosłym życiu dołożymy te, które z problemem nadwagi borykają się od wczesnego dzieciństwa, okaże się, że żyjemy w otyłolandii.

PROBLEM OTYŁOŚCI

U dorosłych wskaźnikiem do oceny masy ciała jest BMI (Body Mass Index). Wyliczamy go dzieląc wagę (w kilogramach) przez wzrost (w metrach) podniesiony do kwadratu. Jego prawidłowa wartość wynosi od 18,5 do 24,9 kg/m2 . Wyniki pomiędzy 24,9 kg/m2  a 29,9 kg/m2 interpretujemy jako nadwagę, a powyżej  29,9 kg/m2  jako otyłość.

U dzieci oraz nastolatków do określenia odpowiedniej masy ciała służą siatki centylowe. Są to wykresy, z których lekarz odczytuje jakie BMI ma Twój maluch w stosunku do innych dzieci w jego wieku. Wykresy zostały stworzone na podstawie danych statystycznych. W każdym województwie Polski mogą się one nieco od siebie różnić. Jeśli dziecko ma BMI większe niż 95% jego rówieśników można mówić, że jest otyłe.

Główne przyczyny otyłości to:

1) Zła dieta (zbyt duża podaż kalorii). Podczas gdy miliony ludzi głodują w Afryce, w Stanach Zjednoczonych, krajach Europy, w Australii ludzie przejadają się. Jak widać 24-godzinny dostęp do supermarketów, restauracji ma również swoje złe strony. Większość naukowców zgodnie uważa, że osoby, które były otyłe w dzieciństwie, mają większe ryzyko borykania się z problemami z wagą w wieku dorosłym. Część z nich uważa, że jest to wynikiem nieodwracalnego namnożenia się komórek tłuszczowych (adipocytów) w okresie dorastania. Nawet jeśli w dorosłym życiu taka osoba schudnie, nadmierna liczba komórek tłuszczowych w jej organizmie pozostaje niezmieniona, zmniejsza się jedynie ich objętość. Dlatego osobom tym łatwiej w przypadku błędów dietetycznych lub braku aktywności fizycznej przybrać na wadze (nie muszą powstawać nowe adipocyty, tłuszcz wypełnia już te, które są w organizmie). 
2) Styl życia (brak lub niewielka aktywność fizyczna, siedzący tryb życia).
3) Predyspozycje genetyczne.
4) Choroby (np. niedoczynność tarczycy, zespół policystycznych jajników, zespół i choroba Cushinga).

DLACZEGO OTYŁOŚĆ JEST NIEBEZPIECZNA?

Otyłość obciąża stawy, które codziennie dźwigają nasze ciało. Ponadto otyłość prowadzi do degeneracji kości i stawów (osteoarthritis). I tak na przykład podczas kiedy otyła osoba ma 20 lat, jej stawy (najczęściej kolanowe) mają wrażenie jakby miały co najmniej 40. 
Nadmiar tkanki tłuszczowej odkłada się nie tylko w postaci widocznych fałdek. Znacznie bardziej niebezpieczne jest odkładanie się tłuszczu w naczyniach krwionośnych w postaci tzw. blaszek miażdżycowych. Ich obecność powoduje upośledzenie przepływu krwi i odżywianie poszczególnych narządów. Najczęściej dotyczy to serca. Dlatego też otyłość zwiększa ryzyko chorób sercowo-naczyniowych (zawału serca, udaru mózgu). Naraża również na wystąpienie nadciśnienia tętniczego, wysokiego poziomu cholesterolu (całkowitego, cholesterolu LDL ) oraz trójglicerydów, cukrzycy typu 2, nocnego bezdechu sennego, kamicy pęcherzyka żółciowego. Otyłość wpływa również na nasze samopoczucie psychiczne. Prowadzi do obniżenia samooceny przez co zwiększa ryzyko depresji.

JAK POZBYĆ SIĘ OTYŁOŚCI?

1) W walce z otyłością istotna jest przede wszystkim prawidłowa dieta (w jej ustaleniu może Ci pomóc dietetyk). Pamiętaj, że nie musi to oznaczać drakońskiego ograniczenia ilości jedzenia! Być może konieczna będzie jedynie modyfikacja składu Twojego jadłospisu. 
2) Ćwicz regularnie (możesz zacząć od codziennych spacerów trwających 15-20 minut).
3) Leki ograniczające apetyt (dostępne na receptę).
4) Leczenie chirurgiczne – tzw. operacje bariatryczne: polegają na usunięciu fragmentu żołądka lub jelita (są stosowane w ostateczności, kiedy otyłość zagraża życiu a wszystkie inne metody redukcji masy ciała zawiodły).

Nie bój się prosić o pomoc innych. Pamiętaj! Warto rozpocząć drogę do dużej zmiany małymi krokami.

 

Tekst: lek. med. Matylda Mazur

Treści z serwisu medonet.pl mają na celu polepszenie, a nie zastąpienie, kontaktu pomiędzy Użytkownikiem Serwisu a jego lekarzem. Serwis ma z założenia charakter wyłącznie informacyjno-edukacyjny. Przed zastosowaniem się do porad z zakresu wiedzy specjalistycznej, w szczególności medycznych, zawartych w naszym Serwisie należy bezwzględnie skonsultować się z lekarzem. Administrator nie ponosi żadnych konsekwencji wynikających z wykorzystania informacji zawartych w Serwisie.

Umów się na wizytę u najlepszego dietetyka w Twojej okolicy

